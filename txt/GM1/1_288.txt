verstaet, meer als 800 blancke verlooren heeft. Sober ontseth had van Portugael
becomen, te weten niet meer als twee schepen ende de tijdingh van daer scheen
noch slechter, alsoo ’t hooft heel lieten hangen, soodat apparent d’Engelsche wel
ongemolesteert sullen laeten, ten waere als seeckerlijck sullen vernemen, onse
macht in Suratte niet staet te comen, met eenige gallioenen uuytquaemen ende
d’Engelsche een tocht leverden; maer achten, dat thuys sullen blijven ende haer
tot naerder ontseth sullen soecken te conserveren, alwaere ’t maer om ons in
vreese te houden ende ons door groote equipagien te doen consumeren, gelijck
dat nu eenige jaeren wel hebben weten in ’t werck te stellen.
Maer dat
de Portugiesen, . ’t Moors schip van Moccha hadden
aengeslaegen, is door last van den Coninck der Portugisehe [n] caffila
in
Cambaya gearresteert, daerbij comende, den vice-roy van Portugael soodaenich
ontseth ende goede tijdinge van Portugael niet becomen heeft, als wel sijn saecken
verheyschen, leyt ’t hooft in de schoot ende sent eenen expressen aen Mirmosa,
gouverneur in Suratte, daerbij te kennen gevende, de fregats ’t Moors schip
buyten sijn ordere hadden genomen, vólde tselve restitueren ende in vrede met
hem continueren, als ten tijden van den overleden Coninck Jehangier; ’t schip
ontslaegen zijnde, sal de caffila van Cambaya wel gelargeert worden ende sullen
vrunden zijn, in voege den vice-roy soowel als de beste na tijdts gelegentheyt
simuleren ende den minste wesen can.
Uutt Persia hadden d’onse tot haer groote verwonderingh tijding noch brieven
becomen. d’Engelsche gaven uuyt, dat haere brieven, die gecregen hadden, niets
goets melde; dat den Turck sich omtrent Bagadet off Babilonia niet geamuseert
hadde, maer dat in Persia was gevallen ende op 12 dachreysen omtrent Spahan
gecomen, maer waeren van opinie, daer niet lang houden conden. Item datter
in Gilan
weder nieuwe beroerte was ontstaen, soo sijnde, souw het aldaer
wel aen zijde mogen gebreecken; off dit seecker, off een Engelsche maxima zij
om ons t’abuseren ende dat weynich capitael na Persia souden schicken, leert
den tijtt.
In de quar tieren van Industan, adviseert den directeur Van Haezel, hadde
d’extraordinary droochte soodanigen schaersheyt van rijs ende alle andere provigien
veroorsaeckt ende soo grooten hongersnoot gecauseert, dat beyde, menschen
ende vee, van honger vergingen, diergelijcke bij menschengedachten niet gesyen
was. De miserie was groot, die geleden wierdt ende maeckte den directeur swaricheyt,
dat op ’t arrivement van de schepen geen beestiael te becomen souw
wesen om de goederen uuyt ’t landt aen boort te brengen, soo was ’t vee vergaen
ende om weyde na andere quartieren verdreven.
