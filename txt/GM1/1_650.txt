oordeelden, item dat wij meer landen ende fortressen besaeten, als onsen staet
proffitabel sij, dat het ons genoech was, den Chinesen handel op Formosa in goede
verseeckeringh bleven gauderen ende op geen voordere attentaten dachten, dat
d’oorloge onse principale cleen voordeel aenbrenght, dat oock niet voorder gelast
waeren als deffensive te gaen, derwegen hem voor sijn goede genegentheyt t’onswaerts
bedanckt hebben met aenbiedingh van sergantsqualité, soo geinclineert
bleeff sich omtrent ons te verhouden, twelcq affsloegh, als vermerckte, dat ons
van Macao soo coel hielden ende versocht sijn demissie, tgene hem accordeerden
ende is over Quinam na Macao gekeert met groote beloften weder herwaerts te
sullen comen ende ons soodanige rapporten te brenghen, dat wel in resolutie
sullen veranderen. Macaos incorporatie heeft sijn bedeneken in vele respecten;
alles dat gedacht wordt, dient niet geseyt : les menaces sont armes au menacé.
De predicanten Candidius ende Heemste
hebben op haer instantie
gedemitteert ende gaen per dese vloote over. Van deselve ende uyt de nevengaende
brieven des kerckenraedts sullen U Ed., soo wij vertrouwen, ten vollen
worden geinformeert van d’Indise kereken ende derselver standt herwaert over.
U Ed. sullen wel doen, ons twee off drie bequaeme, verstandige predicanten van
goet, modest leven laet toecomen, alsoo deselve nootsaeckelijck alhier in Indien
worden vereyscht. ’t Ware te wenschen, dat soodanige persoonen gesonden werden,
die van India haer vaderlandt maeckten ende, wanneer sooverre gecomen sijn,
dat den besten dienst in Godes gemeente tot bekeeringh van vele sielen connen
doen, daervan als huerlingen niet affscheyden, gelijck bij vele gedaen wort. Wij
bekennen gaerne ende d’experientie leert het ons, datter een geheelen anderen
ijver onder de pauselijeke religieusen hier te lande bevonden wort, die oock groote
progressen doen.
De predicanten, die van U Ed. gagie trecken tegenwoordich in India, sijn
dese, namentlijck
3 Op Batavia Nicolaes Molineus
wiens tijt mede haest gaet expireren,
Samuel Carlier
ende Marinus Gedions, Duits clercq
die wij
van Amboina gebracht hadden met intentie nae ’t patria te schicken
ende nu door gebreq van bequamer hier overblijft.
2 In Amboina Justus Hurnius ende Daniël Sonnevelt
D. ° Hurnius
tendeert mede een keer nae ’t patria te doen, dat hem niet sullen connen
weygeren.
