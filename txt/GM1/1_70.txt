III. LAURENS REAEL, BANDA 10 mei 1617.
Den stant van de Molouccos hebbe ick gelaten in desel ve staet, als ick U E.
daervan in mijne leste hebbe geadviseert. De Ternatanen ende Tidoresen houden
onder malcanderen noch haren vrede, ofte eygentlick te seggen stils wij gende
trewes, waeruyt ick meene, dat ons tot noch toe niet als voordeel es gesproten,
want behalven alle andere voordeelen, die wij daerdoor genoten hebben, soo hebbe
ick gesien, dat wij ongelijck meer vruchten van ’t landt becomen hebben, als wij
in tijdt van oorloge gedaen hebben. Ten tijde dat ick uytte Molouccos ben vertrocken,
was aldaer ten naesten bij 600 baer nagelen in de logien ende men riep
van een aenstaende groot mousson, daer sijluyden nochtans weynich bescheyt van
weten te geven, maer seggen uyt hare gissinge te wesen ende dat zedert zes ofte
zeven jaren herwaerts zijluyden als van Godt geslagen zijn. Wat het aenstaende
geven sal, zal den tijdt leeren. De prince van Tidore es doorgaens op Maleyen ende
maeckt de serviteur aen des gevangenen Coninckx dochter
suster van de jegenwoordige,
weduwe van den coninck van Gelolo.
De heere president ofte directeur-generael tot Bantham
was mette eerste
schepen, die wij uytte Molouccos naer Bantham het voorledene ja er depesscheerden,
ordre gegeven omme eenige schepen, die bij hem souden wesen, des raedtsaem
sijnde, tot affbreuck van de Portugiesen hier ofte daer te gebruycken, alsoo wij
niet anders als alles goets van Banda en verhoopten door ’t geluckich veroveren
van Pouloway ende de vrede met het geheele landt van Banda, door den commandeur
Lam getroffen
doch alsoo weynich tijdts daernaer met het schip de
Roode Leeuw uyt Banda over Amboyna geadviseert waren van het vervoeren van
de Ciauwers, het vatten van de Bandanesen ende bij vervolch het breken van de
vrede, adviseerden hem preciselijck alle de macht, die sonder prejuditie van
andere plaetsen soude mogen werdden gemist, herwaerts aen te sturen omme het
vervallene te redresseren
Maer het es daer soo verre van geweest, dat hij onse
precise gegevene ordre soude hebben naergecomen, dat hij liever de schepen
t’ Wapen van Amsterdam, Middelburch ende andere naer Malacca op een lege
romp ende hope van een ijdele buyt heeft willen affseynden als herwaerts aen
omme soo wichtigen stuck te versekeren, daer hij selver nochtans wel wist, dat de
Engelse met eenige schepen herwaerts aen waren ende hem geadviseert was, dat ick
mij selver in persoone om dit stuckx halven alhier meende te laten vinden. Ick en
twijffele niet, hadde men neffens de Engelse soovele ofte meerdere schepen, die
doen ter tijdt daer wel waren ende gereet lagen, herwaerts inne laten gaen, de
saecken soude dusverre niet gecomen hebben, principalick, daer U E. soo ample
commissie, als wij op dat stuck noch oyt becomen hebben, in hare jonghste brieven
hadde gegeven. Dese advisen gaen principalick omme U E. intijdts te verwittigen
