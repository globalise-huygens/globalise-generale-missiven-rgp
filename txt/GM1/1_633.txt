Volgens d’advijsen van de cooplieden Jan Grevinckhoff
in Tico ende
Gillis van de Rande
uyt Celebar verstaen, dat noch omtrent 1500 bhaer peper
op gem. Custe bleven resteren, te weten in Ticco, Priaman, Padangh ende Cotatenga
950 bhaer, in Indrapura 200 bhaar ende tot Celebar 300 bhaer, sijnde in
Ticco bij Grevinckhoff over de 459 bhaer ontfangen met apparentie de reste mede
te becomen, soo tijdelijck ontset bequam, hebbende alreede 3000 realen van den
panglima
geleendt ende schip noch cargasoen in voorraet. Van Celebar stont
te comen 300 bhaar, dan soude wel december wesen. Den peper van Indrapura
was niet becomelijck vermits ’t onstuymich weder.
Wij hadden ’t jacht Daman . tot overvoer van dese peper derwaerts
gesonden, die door contrariewinden ende holle zee soo lecq wiert, dat met pompen
ende baliën
de reede van Celebar ternoot bequaem ende onbequaem worde
geoordeelt voorts om de noort te seylen. Die van de fluyt Schagen, welcke daer in
ladingh lagen ende alreede 600 bhaer peper in hadden, met den raet van Daman
hebben soo veel overlegh niet gehadt, dat in ’t jacht Daman den peper van Schagen
overwierpen ende voor de windt naer Batavia deden verseylen, als wanneer
Schagen, genoechsaem bequaem sijnde om de noort te beseylen, Tico met sijn
restant cargasoen hadde connen seconderen ende den peper noch voor ’t vertreck
van de vaderlantse retourschepen op Batavia brengen. Nu missen den peper ende
Grevinckhoff sit met schulden sonder cargasoen.
Desen misslagh wert geëxcuseert op de swackheyt van Schagens volcq, die in
Indrapura 14 man verlooren hadde, sijnde den vierden parsoon van ’t volcq op
d. ° fluyt varende ende de reste sieck; doch Daman conde met 8 of 10 gesonden
ende eenige siecken nae Batavia navigeren, sijnde niet meer als 3, 5 è, 6 dagen
seylens.
Den tweeden misslach heeft den oppercoopman Nicolaes Cloet
gecommitteert,
comende met Cleen Petten van Cotatenga, kennisse hebbende van de sobere
gestaltenisse ende middelen in Tico onder Grevinckhoff ende wetende, een schip
in Celebar lach, doet de plaetse niet aen, maer comt rechtdoor na Batavia. Bijaldien
Celebar hadde versocht, gelijck een ordinarie gebruyck is, sijn peper in Daman
overgegeven ende Cleen Petten neffens eenigh cargasoen, onder Van den Rande
sijnde, met advijs nae Tico gesonden, soo wiste den coopman Grevinckhoff waernaer
sich te reguleren hadde. Dit wort g’excuseert op den stercken doorblasenden
windt ende dat, vermits de zee dapper aenschoot, de wal niet naecken dorsten,
maer ’t is, dat men nae Batavia te seer haeckt.
