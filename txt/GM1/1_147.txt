als de Spaensche; wanneer maer goet sijn, gelden oock soo veel als de Spaensche,
jae meer, doch wij twijffelen, off in sulcken quantité als de Spaensche soude gesleten
connen worden, op een derde, maecken wij gissinge, sal ’t aencomen.
Booter is hier mede zeer getrocken, hondert vaten jaerlijx ende meer souden
in Batavia, de Molucos, Amboina ende Banda a 10 stuyvers per pont gewillich
connen vertieren.
Olye soude men mede een goede quantité slijten ende met dese menudentien
can jaerlijcx groot geit met goede advance ingetrocken worden. Willen U Ed.
derhalven gebeden hebben daerop te letten; sonderlingen dienst can de Comp. le
daeraen geschieden.
Om dackpannen sijn de burgers hier ende in Banda gans verleegen; ’t is
jammer, dat men de schoone huysen met atap
gedect moet sien, maer noch
verdrietiger, dat veele daerom naelaten te bouwen. U Ed. gelieven ons doch met
alle gelegentheyt de ruymte te beschicken, gelijck mede van sement ende clinckerdt.
