Manilha 240 tail ’t picol was geldende, sijnde stijff hondert tail meer als in Tayouhan;
voorts alle andere waren naer advenant.
’t Waere te wenschen, d’onse in Tayouhan de middel hadden om drie a vier
wel beseylde jachten met eenige beroeyde chaloupen in ’t vaer water van dese
jonckgens hadden connen uuttsetten. Wij meenen, dat se meer voordeel souden
behaelen als de groote schepen.
Soo het eenichsints connen te wege brengen, sullen van hier eenige jachtgens
ofte fregats uutmaecken om op de joncken van Jambij ende Jortan in see te doen
passen, eer se te reede comen om haer met des te minder jalousie van daer te
brengen.
’t Spaensche schip van Manilha, daervan hiervooren mentie gemaect is, heeft
sijn last in Japan niet moogen breecken, maer moeten vertrecken, gelijck gecomen
was ende sijn de Spaigniarden van Manilha voorts ghenouchsaem in Japan voor
vijanden verclaerdt
De vervolginghe van de Rhoomsche Christenheyt in Jappan neemt dagelijcx
meer ende meer toe. Wij werden met expresse missive uut den naeme van den
Keyser van Japan gewaerschout gene Japanders meer met onse schepen (tsij van
wat plaetsen die ooc mochten coomen) in Japan over te brengen, noch oock geene
Chineesche Christenen ende dat al om de Paepen off Roomsche Gristenen uut het
lant te houden.
Geene Portugiesen noch Spaigniarden mogen meer in Jappan woonnen
Den gouverneur van Nangasacque, sijnde in Firando, hadde Neyenroode de
keur gepresenteert van vijffendertich huysen ende plaetsen, die de Portugiesen in
Nangasacque beseten hadden om daer in te resideeren ende onsen handel te drijven,
waerbij blijct, in wat aestime de Nederlantsche Comp. a in Japan noch ghehouden
wert. Godt geve, lange dueren mach ende dat onse vestinge in Tayouhan
de Japanders mede niet eens tot emulatie verwecke. Daerom sall met de Japanse
handelaers in Tayouhan vrij wat geciviliseert ende discreet moeten gehandelt
werden. In Nangasacque wierden drye joncken toegemaect om met een groot
capitael derwaerts te gaen.
